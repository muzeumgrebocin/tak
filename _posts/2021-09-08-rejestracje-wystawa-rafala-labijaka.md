---
id: 1959
title: 'Rejestracje &#8211; wystawa Rafała Labijaka'
date: '2021-09-08T08:56:16+02:00'
author: drukarz
layout: post
guid: 'http://muzeum.grebocin.pl/?p=1959'
permalink: /rejestracje-wystawa-rafala-labijaka/
image: /wp-content/uploads/2021/09/plakat-R.Labijak.png
categories:
    - Aktualności
---

22 września o g. 18.00 zapraszamy do naszej Mini Galerii na wernisaż prac Rafała Labijaka pt. Rejestracje. Prace powstałe w 2021 roku są szkicami emocjonalnymi. Źródłem inspiracji są odnalezione stare tablice rejestracyjne, które przywodzą na myśl tysiące godzin spędzonych za kierownicą, mnogość sytuacji w jakich uczestniczyłem, zmieniające się krajobrazy, piękno i szpetota mijanych okolic. W opozycji do chwil nagłych fascynacji pozostają wspomnienia znużenia i oślepiających świateł z przeciwka. W pracach tych brakuje szczegółów, jak w szybko przewijających się obrazach za oknem pędzącego samochodu, gdzie jako kierowca nie miałem możliwości skupić się na detalu. Jednak każda z prac to wspomnienie konkretnych miejsc, sytuacji, wydarzeń poprzez emocjonalny odcisk kolorów, gestów, form na papierze, będący materializacją odcisku danej sytuacji pozostawionego w moim umyśle.

Rafał Labijak (ur. 1968) malarz mieszkający w Poznaniu, aktywny w Poznaniu, Berlinie i Ostrawie, gdzie w latach 2015-2016 tworzył na terenie zrewitalizowanego poprzemysłowego kompleksu hutniczo-górniczego Vitkovice. Absolwent malarstwa Uniwersytetu Artystycznego w Poznaniu w pracowni prof. UAP Wojciecha Gorączniaka. W latach 1987-1992 studiował na Politechnice Poznańskiej. W 2004-2005 wolny słuchacz w VIII Pracowni prof. Józefa Walczaka w poznańskiej Akademii Sztuk Pięknych. W 2014 uczestniczył w Plenerach i Spotkaniach Sztuki i Działań Społecznych organizowanych przez prof. Janusza Marciniaka (Uniwersytet Artystyczny w Poznaniu) i Fundację Signum. Jego malarstwo oscyluje wokół tematów związanych z komunikacją w ponowoczesnym świecie, poprzemysłowymi pejzażami, mediatyzowaniem rzeczywistości wirtualnej, uwagą i jej deficytem oraz społecznymi relacjami w epoce smarfonowej rewolucji. Stosuje techniki tradycyjne, takie jak olej i akryl na płótnie, monotypia, a także eksperymentuje z technikami własnymi.

Wystawy indywidualne:

2013 Muzeum Pracownia Ignacego Kraszewskiego w Poznaniu, kurator: Janusz Marciniak.

2016 *Malarstwo Rafała Labijaka.* Kurator: Wojciech Gorączniak. Ostrava, Dolni Oblast Vitkovice. Katalog *Rafał Labijak: malarstwo,* red. W. Gorączniak, R. Labijak, J. Marciniak, tłum. M. Turski, Poznań-Ostrava 2016.

2020 *Smart Canvas: malarstwo Rafał Labijaka*. Kuratorka: Ewelina Jarosz. Państwowa Galeria Sztuki w Sopocie. Katalog *Rafał Labijak Smart Canvas*, red. E.Jarosz, Sopot 2020.

2021 *Pralnia, Rafał Labijak*. Kurator: Tomasz Desko. Galeria MO w Poznaniu.

Wystawy zbiorowe:

2016 Collegium Phisicum UAM; wystawa w Galerii Jednego Obrazu,

2018 Galeria Refektarz, Krotoszyn, wystawa zbiorowa *Empatia: sztuka i życie,* kurator: Janusz Marciniak. Wystawie towarzyszył katalog.