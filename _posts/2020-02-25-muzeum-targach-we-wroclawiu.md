---
id: 1339
title: 'Muzeum na targach we Wrocławiu'
date: '2020-02-25T10:54:48+01:00'
author: drukarz
layout: post
guid: 'http://muzeum.grebocin.pl/?p=1339'
permalink: /muzeum-targach-we-wroclawiu/
image: /wp-content/uploads/2020/02/plakat_b1.jpg
categories:
    - Aktualności
---

Międzynarodowe Targi Turystyki i czasu wolnego zapraszają od 28 lutego do 1 marca 2020 na Stadion we Wrocławiu. Nasze Muzeum będzie tam prezentowało ofertę turystyczną i nasze flagowe warsztaty muzealne wraz z Lokalną Organizacją Turystyczną z Torunia.

MTT są jednymi z największych targów o tematyce turystycznej w Polsce. Podczas tej trzydniowej imprezy będzie można odwiedzić stoiska ponad 200 dostawców z wielu zakątków Polski i świata.

Program imprezy obejmuje wiele atrakcji, prelekcji, warsztatów i wydarzeń na które warto zwrócić uwagę. Jednym z nich jest **FESTIWAL PODRÓŻNIKÓW** podczas którego będzie okazja do wysłuchania opowieści z wielu różnorakich podróży. Zaproszeni podróżnicy niejednokrotnie tkwili w sytuacjach ekstremalnych i trudnych. Wysłuchamy między innymi wspomnień o samotnych wyprawach z plecakiem na najwyższe górskie szczyty i historii o przemierzaniu indyjskich Himalajów na motocyklu przez ponad 1000 kilometrów off-roadu. Dowiemy się jak poluje się na zorzę polarną i czy dlaczego Nowy Jork uważany jest za stolicę świata. Zaproszeni goście specjalni tacy jak **Jakub Porada,** czy ekipa **Busem Przez Świat** opowiedzą o swoich najdalszych, niejednokrotnie bardzo egzotycznych podróżach. Przez trzy dni targów odbywać się będą także **warsztaty i szkolenia branżowe** dla odwiedzających. Będzie można poznać szczegóły zawodu cabin crew, a także dowiedzieć się o tym jak połączyć podróżowanie z pracą.

Podczas wydarzenia nie zabraknie także miejsca dla kulinarnych wystawców. **FESTIWAL KULINARNY** to wspaniała okazja na spróbowanie produktów lokalnych z całego Dolnego Śląska i poznanie . Regionalne sery, ekologiczne przetwory, czy wybitne wina . To tylko część tego, czego będzie można spróbować na Targach przez cały weekend.

Organizator Targów zaplanował także rozległą **STREFĘ ATRAKCJI** dla dzieci i dorosłych. W tym roku będzie można wziąć udział w ekologicznych warsztatach z rękodzieła, zobaczyć szalone naukowe eksperymenty i pokazy tańca. Znajdzie się coś dla fanów filmów i animacji, a także dla tych, których interesuje historia. Nie zabraknie atrakcji sportowych i gier, a to wszystko po to, aby wszyscy uczestnicy wydarzenia bawili się jak najlepiej! Dodatkową atrakcją jest **GRA TARGOWA**. Każdy odwiedzający może wziąć udział w niej udział. Poprzez zabawę będzie można lepiej poznać wystawców, a na uczestników czekają atrakcyjne nagrody, w tym główna – **vouchery na weekendowe wyjazdy** od partnerów wydarzenia. Dodatkową niespodzianką jest fakt, że w tym roku **Partnerem Targów został Zanzibar** – egzotyczne miejsce na mapie świata. A w jednym z konkursów będzie można wygrać **wakacje na Zanzibarze!**

**Urząd Marszałkowski Województwa Dolnośląskiego** **już po raz kolejny występuje w roli współorganizatora MTT Wrocław.** *– Stoisko Dolnego Śląska zgromadzi najciekawsze atrakcje i zachęcać będzie do bliższego poznawania naszego regionu. W tym roku spotkamy również przedstawicieli zagranicznych regionów partnerskich Dolnego Śląska oraz podmioty, które niedawno otrzymały Certyfikaty Polskiej Organizacji Turystycznej. Będą to między innymi Twierdza Srebrna Góra, Zamek Czocha i Zamek Książ. W sumie na wspólnym stoisku zaprezentuje się 27 wystawców –* **zachęca Michał Bobrowiec, Członek Zarządu Województwa Dolnośląskiego**.

Na targi warto zaplanować podróż koleją. Dzięki współpracy z **Kolejami Dolnośląskimi z biletem targowym wrócisz za darmo**! Wystarczy mieć ze sobą bilet w pierwszą stronę oraz bilet targowy. Podobnie jak w przypadku jazdy tramwajem lub autobusem **MPK Wrocław**. Jeżeli auto to Twój podstawowy środek lokomocji – **parking na stadionie jest bezpłatny** dla odwiedzających.